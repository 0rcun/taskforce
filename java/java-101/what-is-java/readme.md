# Java Nedir?

## Java Nedir?

Java platform bağımsız, Nesneye Dayalı Programlama&#39;yı (Object Oriented Programming) tamamıyla destekleyen bir yazılım geliştirme dilidir. Java ile geliştirilen bir yazılım uygulaması Java Virtual Machine (Java Sanal Makinesi) yüklü olan herhangi bir bilgisayarda veya cihazda sorunsuz çalışabilir. Java aynı zamanda geliştirme platformunun kendisidir. Yazılım geliştirebilmeye imkan tanıyan ve geliştirilen bu yazılımın çalıştırılmasını sağlayan altyapıya verilen isimdir. Java bir programlama dili olmasının yanı sıra sağladığı bu imkanlarla birlikte platforma da ismini vermiştir. JDK, JRE bahsettiğimiz platformun kendisidir.

Java hızlı, güvenli ve güvenilir özelliklere sahiptir. Masaüstü uygulamalarından, web tabanlı uygulamalara, mobil uygulama geliştirmeden gömülü sistem uygulamalarına kadar çok geniş bir çerçevede kullanılmaktadır. Özel sektörde kurumsal firmalarda, akademik alanlarda bilimsel çalışmalarda da sıkça tercih edilmektedir. **Bir kez yaz ve her yerde çalıştır Java&#39;nın en önemli sloganıdır.**

### Java&#39;nın Özellikleri

- **Java platform bağımsız bir dildir.** Bu özelliğine yukarıda kısaca değinmiştik. Java&#39;yı platform bağımsız kılan özelliği yazılan kaynak kodlar derlendikten sonra ara bir dil olan byte code&#39;a çevrilmesidir. Ara dile çevrilen bu kod parçaları Java Virtual Machine vasıtasıyla yorumlanır ve çalıştırılır.
- **Java Nesneye Dayalı programlamaya tamamıyla uygun bir dildir.** Java&#39;da her şey nesnelerden ibarettir.
- **Java öğrenmesi basit bir dildir.** Gramer (Syntax) olarak C/C++ tabanlı bir yaklaşıma sahiptir. Java&#39;da pointers(işaretçiler), operator overloading(operatör aşırı yüklemesi), hafıza yönetimi gibi karmaşık olabilecek ve programcının sıkça hata yapabileceği yöntemler, mekanizmalar programcının sorumluluğundan alınıp dilin bünyesine yerleştirilmiştir. Böylece, programcının yapabileceği hatalara karşın bir soyutlama sağlanmıştır. Garbage Collection (Çöp Toplayıcısı) mekanizması ile kullanılmayan nesnelerin hafızadan temizlenmesi işi Java tarafından üstlenilmiştir.
- **Java kararlı bir programlama dilidir.** Java ile yazılan uygulamalar sorunsuz derlendiyse sonsuza dek her platformda çalışabilirler. Güçlü bir hafıza yönetim mekanizması vardır. Hata yakalama sistemi ile kararlılığı arttırır.
- **Java, Multi-Thread (Çok Kanallı) programlamayı varsayılan olarak destekler.** Çok kanallı programlama yapabilmek için dilin bünyesinde gerekli altyapı ve imkanlar mevcuttur. Çok kanallı programlama ile geliştirmiş olduğunuz yazılım aynı anda network üzerinden bir dosya indirme işlemi yaparken, bir yanda da veritabanına çeşitli kayıtların yazılabilmesini sağlayabilir. Bu sizlerin bilgisayarınızda müzik dinlerken aynı anda bir Microsoft Word programını kullanabilmeniz gibi bir durumdur. Özetle eş zamanlı işlemleri programlayabilmenize imkan tanır.
- **Dağıtık sistemler ve Web programlama yapabilmenize imkan tanır.** Java ile network (ağlar) üzerinde çalışabilecek dağıtık sistemler programlayabiliriz. TCP/IP, HTTP ve Socket gibi alt yapılar ile bunları gerçekleştirebiliriz. Remote Method Invocation (RMI) ve REST tabanlı servis özellikleri sayesinde dağıtık bir şekilde haberleşme imkanı sağlamaktadır. Servlet, Java Server Page gibi alt yapılar ile Web programlama da yapılabilmektedir.
- **Gömülü sistemlerde programlama imkanı sağlar.** JavaME platformu ile gömülü sistemlerde Java ile geliştirmeler yapabilirsiniz.

## Java Tarihçesi

1991 yılında Sun Microsystems&#39;de (Şu an bu firma Oracle tarafından satın alınmıştır.) çalışan James Gosling&#39;e ve arkadaşlarına birçok cihazda ve bilgisayarda platform bağımsız şekilde çalışabilecek bir dil ortaya çıkarmaları için görev verildi. Onlar da C++ dilini inceledikten sonra, yeni bir dil ortaya çıkarıp bu hedefi gerçekleştirmeye karar verdiler. Ofislerinin önündeki ağaçtan esinlenerek bu dile Meşe anlamına gelen &quot;Oak&quot; adını verdiler. Ardından, 1 yıl kadar sonra geliştirilen tüm teknolojiler Java 1.0 adı altında toplanıldı. Bu teknoloji Star7 isimli bir el bilgisayarı ve Time Warner şirketi için ise bir televizyon decoder cihazı geliştirme projelerinde kullanıldı. (Java logosundaki Duke karakteri bu sistemlerde yardımcı sihirbazlığı yapan modülün simgesiydi ) Fakat, projelerde istenilen başarı sağlanamadı. Ardından, proje sonucu geliştirilen Java dili kullanılmama durumuna gelme tehlikesiyle karşı karşıya kaldı.

1990&#39;lı yılların başında yaygınlaşmaya başlayan bir teknoloji olan World Wide Web üzerine yoğunlaşmaya başladılar ve dil üzerindeki çalışmalarını bu teknoloji üzerine kurgulamaya başladılar. 23 Mayıs 1995 yılında da Java resmi olarak duyuruldu. Artık, internet tarayıcılarında Java tabanlı uygulamaların çalışması devri başlamıştı. Java&#39;nın 2. sürümü ile birlikte sadece tarayıcılarda çalışan uygulamalar yazmaya imkan veren bir yapıdan, temel nesneye dayalı kurumsal bir programlama diline doğru dönüşmeye başladı. Dilin daha kolay kullanımını sağlayan özellikler ise Java 5 ile geldi. Java 6 ve Java 7 ile dilin olgunlaşması ve kurumsal projelerde sıkça kullanılır hale gelmesi sağlandı. Java 8 ile dile Stream API, Lambda Expressions (Lambda Tanımlamaları) gibi çok önemli yenilikler getirildi.

Java Versiyon Tarihçesi(**Detay:** [https://en.wikipedia.org/wiki/Java\_version\_history](https://en.wikipedia.org/wiki/Java_version_history))

- JDK Alpha ve Beta (1995)
- JDK 1.0 (23 Ocak 1996)
- JDK 1.1 (19 Şubat 1997)
- J2SE 1.2 (8 Aralık 1998)
- J2SE 1.3 (8 Mayıs 2000)
- J2SE 1.4 (6 Şubat 2002)
- J2SE 5.0 (30 Eylül 2004)
- Java SE 6 (11 Aralık 2006)
- Java SE 7 (28 Temmuz 2011)
- Java SE 8 (18 Mart 2014)
- Java SE 9 (21 Eylül 2017)
- Java SE 10 (20 Mart 2018)
- Java SE 11 (25 Eylül 2018)
- Java SE 12 (19 Mart 2019)
- Java SE 13 (17 Eylül 2019)
- Java SE 14 (17 Mart 2020)
- Java SE 15 (15 Eylül 2020)

## Java ile Uygulama Geliştirme Yapabileceğiniz Alanlar

Yeryüzünde Java dili geliştirilen yazılımların sayısı gün geçtikçe artmaktadır. Yaklaşık 3 milyar cihazda Java kullanıldığı tahmin edilmektedir. Aynı zamanda Java dili ile birbirinden farklı platformda, farklı amaçlar için çalışan uygulamalar yazabilirsiniz.

- Web uygulamaları geliştirebilirsiniz.
- Masaüstü uygulamaları geliştirebilirsiniz. (Eclipse IDE gibi)
- Kurumsal uygulamalar geliştirebilirsiniz. ([www.sahibinden.com](http://www.sahibinden.com/) gibi)
- Mobil uygulamalar geliştirebilirsiniz. (Android ve Java2ME tabanlı uygulamalar gibi)
- Gömülü sistem uygulamaları geliştirebilirsiniz. (Java2ME Embedded altyapısı ile)
- Robotik projelerde kullanabilirsiniz.
- Oyun programlamada kullanabilirsiniz. (Android ile oyun geliştirme gibi)

## Java Uygulama Geliştirme Altyapıları

1. **Java SE (Java Standard Edition)**: Java programlama diliyle birlikte genel amaçlı, temel düzeyde programlama yapabilmeyi sağlayan platformdur. Java ile ilgili tüm temel kütüphaneleri ve dil özelliklerini içerir. Nesneye dayalı programlama yapabilmek için gerekli olan özellikleri sağlar.

1. **Java EE (Java Enterprise Edition)**: Java SE&#39;yi kapsamaktadır Ayrıca, Java ile daha çok web ve kurumsal düzeyde programlama yapabilmeyi sağlar. Servlet, Java Server Page, Web Service&#39;leri, Enterprise Java Bean (EJB) (orta katman yazılım geliştirme altyapısı), JPA (Java Persistence API) (Veritabanı ile etkileşim katmanı)

1. **Java ME (Java Micro Edition)**: Java ile gömülü sistem uygulamaları geliştirmeyi sağlar. Özellikle mobil cihazlarda geliştirme yapmaya imkan verir.

1. **JavaFX** : Java masaüstü uygulamaları geliştirmeyi sağlayan yeni nesil altyapıdır. Öncesinde masaüstü programları geliştirmek için Swing altyapısı tercih edilirdi. Swing&#39;in yerini alması için geliştirilmiştir.